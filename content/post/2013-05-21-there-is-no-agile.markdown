---
author: varokas
comments: true
date: 2013-05-21 04:40:55+00:00
layout: post
slug: there-is-no-agile
title: Agile ไม่มีอยู่จริง
wordpress_id: 257
categories:
- Software Engineering
---

เรื่องนี้ผมเคยพูดใน Podcast ของ Scrumcat ไปรอบนึงแล้ว แต่มาเขียนสรุปให้อีกทีครับ เวลาที่มีคนมาแซวประโยคเด็ดของผม จะได้มีลิงค์ชี้ไปให้อ่านได้

ผมสังเกตมานานแล้วว่า คนที่เริ่มทำอไจล์ เหมือนกับทุกคนที่เริ่มจะทำอะไรใหม่ๆ มักจะมองหาตัวชี้วัดอะไรอยู่ซักอย่างว่าคืบหน้าไปถึงไหนแล้ว อยากจะรู้ว่าเมื่อไหร่เราจะเป็นอไจล์ซักที หรือ ถ้าเราหยิบทีมมาทีมนึง เราจะบอกได้อย่างไรว่าทีมนี้เป็นอไจล์หรือยังเป็น Waterfall อยู่



## Why Agile?


เคยอ่าน Agile Manifesto ทั้ง 4 ข้อกันไหมครับ ที่เค้าบอกว่า ควรจะเน้นอะไรมากกว่าอะไร เช่นเน้นพูดคุยปฏิสัมพันธ์กันมากกว่าเครื่องมือและวิธีการ เป็นต้น

ผมว่านอกจากคนที่มาอ่านแรกๆ จะงงแล้ว เคยลองหยุดถามตัวเองไหมครับว่า "แล้วเราทำไอ้ 4 ข้อนี้ไปทำไม?"

ข้อดีที่สำคัญที่สุดอย่างหนึ่งเลยของอไจล์​ อยู่ในหลักการข้อแรกเลย ถ้าแอบคลิ๊กลิงค์ของหลักการที่อยู่ใต้ manifesto จะเจอประโยคนี้

"ความสำคัญสูงสุดของพวกเราคือความพึงพอใจของลูกค้า ที่มีต่อการส่งมอบซอฟท์แวร์ที่มีคุณค่าต่อลูกค้าตั้งแต่ต้นอย่างต่อเนื่อง" (http://agilemanifesto.org/iso/th/principles.html)

ส่งมอบซอฟต์แวร์อย่างต่อเนื่องครับ (ไม่ใช่ส่งเอกสารให้เซ็นอย่างต่อเนื่องนะ!) เป็นหลักการสำคัญต่อการตอบสนองต่อความเปลี่ยนแปลงทางธุรกิจของลูกค้า ความต้องการทางธุรกิจของลูกค้าเปลี่ยน ซอฟต์แวร์ที่ส่งมอบก็ควรเปลี่ยนตามเพื่อให้เกิดประโยชน์ต่อลูกค้า ถ้าเปลี่ยนได้คล่องก็ย่ิงเป็นความคล่องตัวทางธุรกิจที่มากขึ้น นี่คือสุดยอดของข้อดีของอไจล์



## Rich or Poor?


อ้าวแล้วเมื่อไหร่จะเรียกตัวเองว่าเป็นทีมอไจล์ได้ล่ะ? ผมจะบอกว่าคุณเรียกตัวเองเป็นทีมอไจล์ง่ายๆอย่างนั้นไม่ได้หรอก เพราะอไจล์มันไม่มีอยู่จริง

สมมติว่าผมให้ลองประเมินตัวเองดูครับ ว่าตัวคุณเองรวยหรือจน คุณจะตอบว่าอะไร? แล้วคนอื่นๆจะเห็นตรงกับคุณไหม? อะไรเป็นหลักสากลชี้วัดความรวยจน? เท่าไหร่เรียกว่าเป็นกลุ่มคนรวย มีน้อยเท่าไหร่เรียกว่าเป็นกลุ่มคนจน

ผมไม่รู้หรอก ผมตอบไม่ได้ แต่ผมรู้ว่าถ้ามีคนให้เงินผมอีกหนึ่งหมื่นบาท ผมรวย(เงิน)ขึ้นแน่ๆ เพราะฉะนั้น ความรวยหรือความจน มันไม่มีอยู่จริงหรอก มันไม่มีขีดเส้นขั้นแน่นอน เราบอกได้แค่ รวยขึ้น หรือ จนลง

ทีมอไจล์ก็เหมือนกันครับ มันไม่มีเส้นแบ่งบนพื้นหรอกว่า ทำ 7-8 ข้อนี้ได้ เช็คลิสต์ผ่าน ติ๊กถูกให้ครบวันนึงตื่นมาก็เป็นอไจล์ มันไม่ใช่อย่างนั้นหรอก แต่เราประเมินตัวเองได้ว่า วันนี้เราเป็นอไจล์ได้มากขึ้นหรือยัง ทีมเราปรับเปลี่ยนงานที่ส่งมอบให้ลูกค้าเร็วได้แค่ไหน มากขึ้นกว่าเมื่อวานไหม และเป็นประโยชน์กับลูกค้ามากขึ้นหรือเปล่า

ก็เลยเป็นที่มาของคำว่า อไจล์ไม่มีอยู่จริงครับ

ลองเลิกคิดว่าตัวเองเป็นอไจล์หรือยัง เริ่มถามตัวเองว่าตอบสนองกับความเปลี่ยนแปลงได้ผ่านทางซอฟต์แวร์ที่ลูกค้าเอาไปใช้ได้เร็วแค่ไหน?



## More and More Agile


สรุปแล้ว สิ่งที่เราเรียกว่า Agile หรือ Waterfall น่ะ มันไม่จำเป็นต้องแบ่งกันเป็น 0 กับ 1 หรอกครับ ทีมเราวันนี้ปรับเปลี่ยนงานที่จะส่งตอบสนองกับการเปลี่ยนแปลงได้เร็วแค่ไหน ถ้าวันพรุ่งนี้ตอบสนองได้ดีขึ้น ก็เป็นอไจล์มากขึ้นครับ และยิ่งทำให้ตอบสนองได้ดีขึ้นๆ ก็ยิ่งเป็นอไจล์มากขึ้นๆ แล้วก้าวห่างออกมาเป็น waterfall มากขึ้นเท่านั้น

แล้วทีมคุณล่ะ ตอบสนองต่อการเปลี่ยนแปลงได้เร็วแค่ไหน?
