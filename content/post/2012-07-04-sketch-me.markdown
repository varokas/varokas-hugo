---
author: varokas
comments: true
date: 2012-07-04 11:21:45+00:00
layout: post
slug: sketch-me
title: Sketch Me
wordpress_id: 211
categories:
- Software Engineering
---

อันนึ้เป็นอีกเกมนึงที่เอาไปเล่นในงาน Agile Thailand 2012 เกมนี้เป็นเกมที่ผมคิดขึ้นเองชื่อว่า Sketch Me ซึ่งจะสะท้อนให้เห็นถึงข้อจำกัดของกระบวนการเก็บ Requirement แบบที่ใช้กันทั่วไป ที่อาจจะทำให้เราไม่สามารถพัฒนาซอฟต์แวร์ได้ตรงตามความต้องการอย่างเต็มที่ พร้อมทั้งเสนอ "ทางเลือก" ให้ได้เห็นกันครับ

ใครดูแล้วติดใจอยากเอาไปเล่นก็ได้เต็มที่เลยครับ ให้เครดิตและก็ลิงค์กลับมาที่ [www.varokas.com](http://www.varokas.com) ด้วยนะครับ

เนื่องด้วยข้อผิดพลาดทางเทคนิคทำให้วิดีโอไม่มีสรุปตอนท้าย ไม่เป็นไรเดี๋ยวผมจะสรุปให้ฟังในบล็อกนี้แหละ
[youtube:http://www.youtube.com/watch?v=K0xJ8vqafno]
Slide ดูได้ [[ที่นี่](https://docs.google.com/a/panusuwan.com/presentation/d/1uxs3P7XvkmZb1f7SQxTZ4U3lg2ItB-9_aZjVS3kVYTM)]


## <!--more-->




### Round 1 : ตัวอะไรเอ่ย?


เกมนี้ไม่มีอะไรยากเลยครับ แค่วาดรูปตามคำบอกเล่า เหมือนกับตำรวจวาดรูปคนร้ายตามคำบอกเล่าของพยานนั่นแหละครับ สำหรับเกมนี้ผมจะให้คำบรรยายของสัตว์ประหลาดตัวนึง ซึ่งสัตว์ตัวนี้ มีอยู่จริงในโลก หลังจากทุกคนหยิบกระดาษมาคนละแผ่นแล้ว ในรอบแรกผมให้ทำตามขั้นตอนนี้




  1. ให้คำบรรยายเริ่มต้นเป็น 4 ข้อสั้นๆ สำหรับตัวอย่างที่เล่นมีคำบรรยายดังนี้


    1. หน้าแป้นๆ


    2. มีขาสี่ขา


    3. หางแบนๆ


    4. ที่หูมีขนเยอะๆ





  2. ให้เวลานาน 5 นาที ให้ทุกคน ซักถามได้ทุกอย่าง ให้ละเอียดที่สุด เอาให้แน่ใจว่าครอบคลุมทุกแง่มุมของสิ่งที่ตัวเองกำลังจะวาด เวลาที่ผมตอบคำถามแต่ละข้อ ก็จะเพิ่มเข้าไปในคำบรรยายเดิมให้ทุกคนได้เห็นเหมือนกัน (จากที่เล่นกันจากคำบรรยาย 4 ข้อ ก็เพิ่มเป็นประมาณ 20 ข้อ ตามข้อซักถาม)


  3. เสร็จแล้วก็ให้ลงมือวาด 3 นาที ตามคำบรรยายทั้ง 20 ข้อที่อยู่บนจอ


จากนั้นก็ถึงเวลามาเฉลยครับว่าคือตัวนี้

[![Axolotl](http://www.axolotl.org/images/animals/axolotl.jpg)](http://www.axolotl.org) ที่มา http://www.axolotl.org

แล้วก็มาตรวจดูสิ่งที่ทุกคนวาด ก็มีบางคนใกล้เคียงบ้าง แต่ดูดีๆ ก็จะเห็นว่ามีอะไรหลายๆ อย่างขาดไป เช่น ไม่มีใครวาดนิ้วเลย ไม่ได้วาดแขนเป็นสองท่อน หูก็ไม่เหมือน ปากก็ไม่เหมือน หางนี่ไม่ได้ใกล้เคียงเลย

ทุกอย่างนี้ที่ไม่มีเป็นเพราะว่า ไม่มีใครถามเลยว่า จะมีแขน นิ้ว ปาก เป็นอย่างไร ถ้าเป็นแบบนี้ จะถูกไหมที่เราจะสรุปกันเอาง่ายๆ เลยว่า คนทั้งห้อง เก็บ Requirement กันไม่เป็น ไม่ถี่ถ้วน ไม่ละเอียดพอที่จะสร้างสินค้าที่ตรงตามความต้องการของลูกค้่าได้ ทั้งๆ ที่ใช้เวลาไปตั้ง 8 นาที ...


### Round 2 : ลองอีกทีนึง


รอบนี้ผมให้ทุกคนแก้ตัว ด้วยการให้วาดสัตว์ตัวใหม่ แต่คราวนี้เปลี่ยนกติกา คือ ผมจะไม่ตอบคำถามอะไรเลย แต่ให้ลงมือวาดตามคำบรรยายต่อไปนี้ โดยใช้เวลา 30 วินาทีเท่านั้น




  1. ปีกเหมือนผีเสื้อ


  2. ตัวสีดำลีบๆ


  3. มีหกขา


  4. มีหนวดโค้งๆ


หลังจาก 30 วินาทีผ่านไป ทุกคนวางปากกา แล้วผมก็เดินตรวจดูพร้อมกับบอกว่าอะไรยังไม่ถูกใจ เช่น ปีกมันลีบเหมือนแมลงปอนะ ตัวเป็นปล้องๆเหมือนมด ขาเป็นท่อนๆ ยาวไม่เท่ากันด้วย ฯลฯ จากนั้นก็ให้อีก 30  วินาทีไปแก้ตามที่บอกไป

อีกรอบ ก็มาจี้จุดกันอีก ว่า ขามันต้องยาวกว่านี้นะ มีหนวดโค้งๆด้วย ฯลฯ เสร็จแล้วก็ให้อีก 30 วินาที ไปแก้มา

หลังจากรอบนี้แล้ว ผมก็ได้รูปที่ผมพอใจแล้ว ก็จบรอบนี้เพียงเท่านี้ ใช้เวลาวาด รวมถึงแก้ และให้คำแนะนำแล้ว ใช้ไปไม่ถึง 5 นาทีเลย

[caption id="" align="alignnone" width="275"]![Hawk Wasp](http://cdn.ghosttheory.com/wp-content/uploads/2008/12/tarantulahawk.jpg) credit: bugman123


### Round 1 Conclusion: The way we usually work?


ในหลายๆ ทีม เวลาทำโปรเจคซอฟต์แวร์กัน ก็มีสถาณการณ์ไม่ต่างอะไรกันกับเกม Sketch Me ตอนรอบแรกซักเท่าไหร่

เริ่มจากทีมเราพยายามส่ง Business Analyst มือฉมังผู้ที่เชี่ยวชาญที่สุด ไปคุยกับลูกค้า เพื่อเก็บข้อมูลของระบบที่จะสร้างให้ได้ละเอียดที่สุด ครอบคลุมที่สุด ใช้เวลานานเท่าไหร่ไม่เป็นไร เพราะทุกคนเห็นความสำคัญว่า Requirement เป็นสิ่งสำคัญ ต้องเก็บมาให้ครบ แล้วก็เขียนเป็น use case เป็นปึ๊งๆ โยนมาให้กับ Dev, QA ซึ่ง Dev กับ QA ก็น่ารัก ทำทุกอย่างตาม spec ที่ให้มาเป๊ะๆ ทุกแง่มุมเก็บหมดจด

เสร็จแล้วพอลูกค้าเห็น ก็ไม่พอใจซักอย่าง อยากแก้โน่นนี่เต็มไปหมด งานรายละเอียดที่ไม่มีอยู่ในสเปคก็โผล่มาเต็มไปหมด ทีมเราก็หงุดหงิดว่า ทำไม BA ไปเก็บ Requirement ไม่ได้เรื่องเลย ไปคุยกันตั้งนาน จบโปรเจคก็มาสรุปว่า คราวหน้าทีมเราจะเก็บ Requirement ให้ดีและละเอียดกว่านี้ เป็นความผิดของเราเองที่ไม่คิดให้รอบคอบทุกด้าน บางทีมก็พาลไปโทษลูกค้า ที่ไม่รู้ว่าตัวเองต้องการอะไร สุดท้ายแล้วก็อยากจะมาแก้เยอะแยะไปหมด


### Round 2 Conclusion: Show me what I don't like


Sketch Me รอบสองสะท้อนอีกแนวคิด������การทำงาน คือ เรายอมรับว่า เราไม่สามารถจะไปเก็บ Requirement ทุกอย่างมาได้หมดอยู่แล้ว เราก็ไม่ต้องไปพยายามฝีนทำให้มันละเอียดๆ ให้เครียดกันเปล่าๆ สิ่งที่เราทำได้คือ เอาข้อมูล 4 หัวข้อกว้างๆ มาเข็นออกมาเป็นต้นแบบสินค้าเป็นรูปธรรมให้เร็วที่สุด (30 วินาที) ให้ลูกค้าได้เห็น ได้วิจารณ์ ซึ่งต้นแบบนี้ควรจะใช้เวลาไม่นาน เพราะเป็นแค่หัวข้อกว้างๆ เองจริงมั๊ย

พอลูกค้าเห็นต้นแบบสินค้าปุ๊บก็จะบอกกับทีมได้ในรายละเอียดมากขึ้นว่า มีจุดไหนสำคัญยังไง แล้วตัวทีมก็กลับไปเพิ่มรายละเอียดเหล่านั้นลงไปเรื่อยๆ (30 วินาทีถัดมา) ทำอย่างนี้ไม่กี่รอบลูกค้าก็ได้สิ่งที่ตัวเองพอใจแล้ว


### Making something that does not exist before


เรามักจะลืมมองภาพรวมกันว่า จะทำซอฟต์แวร์น่ะไม่ได้ทำกันง่ายๆนะ สาเหตุหลักเพราะแต่ละโปรแกรมที่เราเขียนออกมา ลูกค้ากำลังบอกให้เราทำสิ่งที่โลกนี้ยังไม่เคยมีมาก่อนครับ เค้ามาจ้างเรามาเขียนโปรแกรมนี้ เพราะทุกอย่างที่เค้ามีอยู่ ไม่สามารถทำงานตามความต้องการของเค้าได้เป๊ะๆ (ไม่งั้นจะเสียเงินมาจ้างคนเขียนใหม่ทำไม) ทุกๆ อย่างที่เค้าบอก คือ คำอธิบายของสิ่งที่เค้ายังไม่เคยได้สัมผัส เป็นไอเดีย จินตนาการ ความฝันลอยๆ อยู่บนอากาศ แน่นอนว่าตอนพูดให้เราฟังก็บอกมาไม่ครบแน่ๆ และเราก็ไม่สามารถถามคำถามให้มันครบทุกแง่มุมได้แน่ๆ (เราเองก็ไม่เคยเห็น) ขนาดสัตว์ที่มีจริงอยู่ในโลก ยังเก็บรายละเอียดกันได้ไม่ครบเลย แล้วจะมาเอาอะไรกับจินตนาการในหัวของอีกคนนึง

สิ่งที่เราจะช่วยลูกค้าเราได้ ไม่ใช่เป็นการไปบีบคั้นรายละเอียดมาให้เยอะที่สุด แต่เป็นการทำให้เห็นจากคำบรรยายคร่าวๆ แล้วก็เก็บรายละเอียดย่อยลงไปเรื่อยๆ

ข้อสรุปของเกมนี้ คือ Deliver Working Software Iteratively ครับ สิ่งที่เรา "รีลีสบ่อยๆ" ควรจะเป็นไปเพื่อการเก็บรายละเอียดความต้องการของระบบให้มากขึ้น พร้อมๆ กับพัฒนาให้มันสมบูรณ์ขึ้นไปด้วยกันครับ
