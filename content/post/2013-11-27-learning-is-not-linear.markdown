---
author: varokas
comments: true
date: 2013-11-27 07:36:40+00:00
layout: post
slug: learning-is-not-linear
title: Learning is not linear
wordpress_id: 274
categories:
- Software Engineering
---

อยู่ดีๆ ก็อยากจะเขียนเรื่องนี้ มาลองดูกันว่ามันเกี่ยวกับอไจล์มั๊ย ยังไง
<!-- more -->


## Learning Functions


ผมสังเกตมานานแล้วว่า โมเดล ของการเรียนรู้อะไรซักอย่างมันไม่ได้มีลักษณะเหมือนกับที่หลายๆ คนคิด เรามักจะคิดว่า การเรียนรู้มันเป็นแบบนี้ คือ ค่อยๆ เรียนรู้ไปมันก็จะค่อยๆ เก่งขึ้นทีละนิดๆ แต่ละวันที่ฝึกก็เก่งขึ้นมานิดหน่อย ทีละก้าวเล็กๆ ไปเรื่อยๆ

[![Screen Shot 2013-11-26 at 11.10.58 PM](images/2013/11/screen-shot-2013-11-26-at-11-10-58-pm.png)](images/2013/11/screen-shot-2013-11-26-at-11-10-58-pm.png)

แต่หลักจากที่ผมพยายามทำหลายๆ อย่าง โดยเฉพาะกิจกรรมที่ต้องอาศัยพลังสมองทางด้านความคิดมากๆ เช่น ทำกับข้าว ทำขนม ร้องเพลง เล่นดนตรี เขียนโปรแกรม พบว่าจริงๆ แล้วมันแบบนี้มากกว่า

[![UnitStepPlot](images/2013/11/unitstepplot.gif?w=300)](images/2013/11/unitstepplot.gif)

คือ มันจะประกอบไปด้วยช่วงที่มืดมนๆๆ พยายามจะลองใช้สิ่งที่ได้อ่านมา แล้วมันก็ไม่ถูกซักที คือ มันเกือบจะถูก เหมือนอะไรจะดีขึ้น แต่ก็อยู่ได้ไม่นาน เพราะเราไม่รู้จริง มันไม่เสถียร เหมือนกำลังจะบินขึ้นไปได้ซักหน่อยๆ แล้วซักพักก็ร่วงกลับลงมาที่เดิม

แต่แล้ววันนึง ลองผิดไปหลายๆ ครั้ง มันก็จะมีซักครั้งที่เราฟลุคทำถูก หรือ ไม่ก็ได้ข้อมูลอะไรมาเพิ่มจากปรมาจารณ์ที่ชี้แนะขึ้นมา หรือไม่อยู่ดีๆ อาบน้ำอยู่แล้วคิดออกเอง

แล้วก็เกิดการบรรลุขึ้นมาทันที สิ่งที่ไม่เคยทำได้ก็ได้ขึ้นมาเฉยๆ เพราะเราได้เข้าถึงความรู้นั้นในมุมที่ถูกต้อง แล้วได้เข้าใจมันจริงๆ เหมือนกระโดดเข้าไปในระดับพลังงานใหม่ที่เสถียรขึ้น (geek จริงๆ)

ผมเรียกมันว่า tipping point เป็นจุดที่ชีวิตเราเปลี่ยน สิ่งเล็กๆ ที่ทำให้เราเข้าใจความรู้นั้นเปลี่ยนไปตลอดกาล เวลามองย้อนกลับไปก็แปลกใจว่า ทำไมเราไม่เข้าใจอย่างนี้ตั้งแต่แรก (วะ)


# The tipping points


เราใช้เวลาทั้งชีวิต เพื่อหาจุดเหล่านี้ เราอ่านหนังสือหลายๆ เล่ม เพื่อเจอไม่กี่บรรทัดที่เปลี่ยนชีวิตเรา เราคุยกับคนมากมายในวงการ เพื่อไม่กี่ประโยคที่ทำให้เราเข้าใจ ทดลองเจ็บตัวหลายครั้งเพื่อฟลุคหามุมเล็กๆ เหล่านั้นที่จะทำให้เรากระโดดขึ้นไปได้ในที่สุด

เป็นโชคร้ายของเราที่ แต่ละคน เรื่องเดียวกัน ก็จะมีจุดที่เข้าถึงไม่เหมือนกัน เวลาผมไปสอนหนังสือ ก็จะพยายามให้มุมมองที่ผมคิดว่าน่าจะทำให้เขาเข้ามาได้ บอกจุดที่คนมักจะพลาด ชี้จุดที่มักจะทำให้เข้าใจ ช่วยให้เขาพาตัวเองขึ้นไปได้ กลายเป็นความรู้และจุดเปลี่ยนชีวิตของเขาไปตลอดกาล ผมก็ช่วยได้แค่นี้ แต่สุดท้ายแล้วทุกคนมีหน้าที่ค้นหา tipping point เหล่านี้ให้ตนเองครับ

สังเกตไหม ผมถามทุกคนที่อยากรู้ว่าจะเริ่มศึกษาอไจล์ยังไงว่า "คิดว่าอไจล์คืออะไร?"

รูปภาพ : Google (y=x)
รูปภาพ : http://www.efunda.com/math/unit_delta/UnitStepPlot.cfm
