---
author: varokas
comments: true
date: 2014-01-30 08:08:42+00:00
slug: agile-thailand-2014-in-my-dream-part-2
title: 'Agile Thailand 2014 ในความฝัน (ตอนที่ 2: การจัดงาน)'
wordpress_id: 460
categories:
- Software Engineering
---

[![545471_10150863433892371_540003832_n](/images/2014/01/545471_10150863433892371_540003832_n.jpg)](/images/2014/01/545471_10150863433892371_540003832_n.jpg)

(เครดิตรูป : คลังภาพ Agile66)

ต่อจากอันที่แล้วที่พูดถึงภาพรวมของงาน คราวนี้มาคุยกันเรื่องของการทำงานของคณะจัดงาน ATH2014 บ้าง


## ทำให้หน้าใหม่เป็นกำลังหลัก


ลุงๆ ป้าๆ ที่จัดงานอไจล์กันทุกปี ก็มีเรื่องกลุ้มใจอยู่อย่างเปิดเผย แต่อาจจะไม่เคยบอกออกมาตรงๆ ก็คือ เราอยากให้คนหน้าใหม่เป็นกำลังหลักครับ คือ ไม่ใช่แค่รอตามคำสั่ง หรือ ไม่ใช่คอยเป็นกำลังสนับสนุนยกของ ลงมติความเห็นอย่างเดียว

แต่อยากให้เป็นผู้กำหนดทิศทางหลักของงานอไจล์ต่อไปเรื่อยๆ

ทั้งนี้จะทำแบบนี้ได้ ผมคิดว่าต้องมีสิ่งเหล่านี้เป็นอย่างน้อยนะ


## Safe Environment


อันนี้ก็ไม่ใช่หลักการประหลาดอะไร ทีมอไจล์หลายๆ ทีมก็รู้อยู่แล้วว่าอยากจะให้เกิดการบริหารจัดการเองได้ ก็ต้องสร้างสภาพแวดล้อมที่เรารู้สึกปลอดภัย รู้สึกว่าถ้าพลาดไปมันก็ไม่ใช่เรื่องใหญ่ เรียนรู้กันได้ ปรับกันใหม่ได้เรื่อยๆ

ผมคิดว่าจะทำให้เกิดตรงนี้ได้ ผมอยากให้สร้างสภาพแวดล้อมว่างาน ATH เป็น "งานของเรา" จัดในบ้านของเรา เราไม่ต้องไปเชิญแขกใหญ่โต ประธาน คนดัง มาเปิดงาน เราไม่ต้องทำยอดขายตั๋วไม่ต้องมีการไปรับปากว่าในงานนี้ มันต้องมีอะไรหรือไม่มีอะไร และไม่ต้องสนใจว่าเคยทำอะไรมาอย่างไร

ทั้งหมดเพื่อให้หน้าใหม่ (ทั้งพี่และน้อง)​ เล่นได้เต็มที่ ทดลองได้เต็มที่ว่าจะทำอะไรยังไง โดยไม่ต้องไปกลัวผลกระทบภาพลักษณ์ เพราะเป็น "งานของเรา" เราจัดกันเอง ครับ

ส่วนรุ่นพี่ๆ มีไว้คอยรับใช้ปรึกษา และก็อปของที่มันใช้งานได้ดีไปไว้ในงานอื่นๆ :-) เรื่องทางการ ใส่สูทเก็บไว้ตอน Agile Tour


## Rewarding Experiences


ลักษณะของคนที่เข้ามาช่วยจัดงานอไจล์ทุกปี ไม่ใช่คนที่ถูกขับดันด้วยปัจจัยภายนอก เช่น เงินตอบแทน(ไม่มีให้) หรือ การได้เข้างานฟรี แต่เข้ามาเพราะอยากเรียนรู้สิ่งใหม่ๆ ทำให้ตัวเองมีประสบการณ์มากขึ้น และเติบโตขึ้นซะมากกว่า

อย่างที่บอก เรามีคำขวัญอย่างไม่เป็นทางการของงานว่าเรา "ใช้อไจล์จัดงานอไจล์" ซึ่งก็ดูเป็นที่ดึงดูดรุ่นใหม่ๆ มาได้เรื่อยๆ โดยเฉพาะคนที่ไม่เคยทำอไจล์มาก่อนก็จะได้มาทำกันจริงๆ อันนี้ผมคิดเองว่าเป็นจุดที่น่าจะเก็บไว้

นอกจากนี้ก็อยากทำให้คนจัดได้เกิดความภูมิใจในสิ่งที่ตัวเองทำ เก็บไว้เป็นที่ระลึกตลอดไป ซึ่งอาจจะเป็นสิ่งของเล็กน้อย เช่น เสื้อสตาฟ หรือ การเจาะลึกให้เห็นเบื้องหลังการทำงานของคณะทำงาน ที่ทำให้คนมางานเห็นว่า กว่าจะเป็นงานอไจล์แต่ละปีได้ คณะทำงานต้องฝ่าฟันอะไรบ้าง และสุดท้ายได้เรียนรู้อะไรกันบ้าง


## Innovation > Tradition


สรุปแล้วงานนี้อยากให้คนรุ่นใหม่ เข้ามาเล่นสนุกกับการออกแบบงานและจัดงานได้เต็มที่ ไม่ต้องสนว่างานอื่นเค้ามีอะไรหรือเคยทำอะไรมา เพราะเป็นงานของเรา ไม่ใช่งานที่ต้องเอาใจใคร และรางวัลของการทำงานนี้จะมาจากการที่ได้ประสบการณ์มากขึ้น เติบโตขึ้น และได้ทดลองสิ่งต่างๆ อย่างเป็นอิสระ

ผมมั่นใจว่าถ้าจะทำให้ autonomy เกิด มันต้องมาพร้อมกับ authorithy ครับ

ผมขอเป็นคนแรกที่จะปล่อยอำนาจนี้ให้อยู่ในมือของคนรุ่นใหม่ที่จะมาช่วยกันทำ และมั่นใจว่ารุ่นเก่าคนอื่นๆ คงคิดเหมือนกัน

ส่วนพวกคุณปู่ๆ ก็มีหน้าที่คอยเป็น คนรับใช้ และ ที่ปรึกษา เป็นหลัก :-)


